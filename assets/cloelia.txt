nōmen mihi est Cloelia. puella parva
Rōmāna sum. puella decem annōrum
sum. decem annōs Rōmae cum patre
et mātre habitāvī. decem annōs
semper laeta eram. decem annōs tūta
et numquam in perīculō eram.
nunc in magnō perīculō sum.
timeō, sed tamen puella Rōmāna
sum. cīvis Rōmāna sum. nōn lacrimō.
cīvēs Rōmānī fortēs sunt. cīvēs
Rōmānī in perīculō nōn timent, sed
pugnant. cīvēs Rōmānī audācēs sunt.
cīvēs Rōmānī in perīculō nōn
lacrimant, sed rēs audacissimās
gerunt. ego quoque fortis sum. ego
quoque audāx sum. nōn lacrimābō.
pugnābō.
in castrīs hostium sum. pater et
māter in castrīs nōn sunt. pater et
māter in urbe sunt. nunc in urbe cum
patre et mātre nōn sum, sed in castrīs
cum hostibus.
cūr in castrīs hostium sum? rem
tōtam tibi narrābō.
in castrīs hostium captīva nunc sum,
sed in urbe cum mātre et patre
habitābam. patrem et mātrem amō et
vidēre volō. mātrī nōmen est Valeria.
patrī nōmen est Quīntus Cloelius
Siculus Vōcula. pater est vir magnus,
sed tacitus est. māter tacita nōn est,
et semper mihi fābulās narrat.
fābulae mihi placent. cum domī
eram, domum relinquere volēbam.
magnās rēs gerere volēbam, sīcut in
fābulīs. puellae Rōmānae rēs magnās
nōn gerunt. puellae Rōmānae semper
domī manēre et vestīmenta facere
dēbent.
ōlim domī ego et māter vestīmenta
faciēbāmus. Lucrētia, amīca mātris,
nōbīscum quoque vestīmenta
faciēbat. bona mulier erat et semper
mihi fābulās dē magnīs rēbus gestīs
narrābat. vestīmenta facere mihi nōn
placet. dē magnīs rēbus gestīs semper
fābulās audīre volēbam.
“māter, fābulam audīre velim.”
“et quam fābulam audīre velis,
Cloelia?” māter inquit.
“fābulam dē puellā quae vestīmenta
nōn faciat!”
māter et Lucrētia rīsērunt. “fābulam
dē illā Camillā tibi narrābō.” Lucrētia
inquit, et hanc fābulam narrāre
incēpit.
ōlim vir erat, quī rēx urbis fuerat,
sed cīvēs rēgem nōlēbant et virum
expulsērunt. rēx ex urbe fugere
dēbuit. vir fīliam īnfantem habēbat.
nōmen fīliae Camilla erat.
vir fugiēbat et ad flūmen vēnit. aqua
in flūmine celerrima erat!
“aqua in flūmine celerrima est.”
pater sēcum inquit. “aqua celer
īnfantibus perīculō est. cum īnfante,
trāns flūmen īre nōn possum!”
subitō pater cōnsilium cēpit. pater
tēlum habēbat. ad tēlum Camillam
ligāvit.
rēx hoc vōtum fēcit: “Diāna, dea
virginum et silvārum, servā fīliam
meam! fīliam meam tibi dabō. fīlia
mea virgō semper erit et pudīcitiam
servābit!” itaque pater tēlum cum
īnfante trāns flūmen ēmīsit!
audīvitne Diāna vōtum rēgis? pater
trāns flūmen iit et fīliam parvam in
rīpā vīdit. īnfāns tūta in illā rīpā
erat! īnfāns neque mortua neque in
perīculō erat, sed vīvēbat et rīdēbat.
“ō fīlia mea, tūta es!” pater clāmāvit.
“Diāna tē servāvit! semper tū amīca
Diānae eris. pudīcitiam semper
servā, et nōlī cupere virōs.”
pater Camillae vōtum nōn rūpit.
cum illa puella erat, in silvīs cum
patre habitābat. vestīmenta facere
numquam dēbēbat. fortis erat, et
audāx. sīcut mīles gladiō et tēlīs
pugnābat. neque virōs cupiēbat, sed
semper virgō erat sīcut Diāna, et
pudīcitiam servāvit.
“Camilla fortis et audāx erat! in silvīs
habitāre et gladiō tēlīsque pugnāre
volō! fortis sum et virōs nōn cupiō!”
clāmāvī.
cum hostēs ad Italiam vēnērunt,
Camilla Italiam servāre volēbat.
contrā hostēs bellum gessit. prō
Italiā fortiter pugnābat. multōs virōs
fortēs gladiō tēlīsque interfēcit.
omnēs hostēs eam vidēbant et
timēbant.
sed subitō Camilla virum vīdit, quī
vestīmenta splendida gessit. illa haec
vestīmenta splendida vīdit et statim
cupīvit.
“numquam vestīmenta tam
splendida vīdī, neque habuī!”
Camilla sēcum inquit.
virgō fortis ad virum celeriter iit.
ūnus ex hostibus eam vīdit et in eam
tēlum ēmīsit. quia Camilla eum nōn
vīdit, mortua est. tēlum hostis eam
interfēcit.
“ēheu! miseram Camillam!” clāmāvī.
“Cloelia,” Lucrētia inquit, “mulierēs
vestīmenta, nōn bellum, facere
dēbent. vestīmenta splendida nōbīs
magis placent quam mors et bellum.
mulierēs domī esse dēbent, et virī
bellum gerere dēbent.”
“vestīmenta mihi nōn placent!”
clāmāvī.
“vīsne per urbem nūda īre?” inquit
māter. “vestīmenta tibi certē
placent!” omnēs rīsimus. sed posteā
nōn rīdēbāmus, quia mors ad
Lucrētiam et bellum ad urbem
vēnērunt.
posteā, cum mātre iterum vestīmenta
faciēbam. subitō, pater ad nōs
celeriter vēnit.
“ēheu! erit bellum.”
“quid?” inquit māter. “cūr bellum
erit? quid dīcis?”
“Sextus, fīlius rēgis, scelus magnum
fēcit, et rēx nihil facit. Sextus nūllās
poenās dedit. nōs rēgem expellēmus
et rēx fīliusque poenās dabunt.”
“quod scelus magnum fēcit?”
“Lucrētia, amīca tua, mortua est.”
“ā! ā! ēheu!” māter clāmāvit et
lacrimāre incēpit. “interfēcitne Sextus
Lucrētiam? cūr?”
“Sextus Lucrētiam nōn interfēcit. sed
tamen Lucrētia mortua est, quia
Sextus contrā eam scelus magnum
fēcit.” pater rem narrāre incēpit.
Collātīnus, coniūnx Lucrētiae, cum
Sextō et amīcīs bibēbat. Collātīnus
Lucrētiam laudābat, quia eam
multum amābat.
“Lucrētia mea optima mulier est,”
inquit Collātīnus. “numquam aliōs
virōs spectat, neque cupit. semper
domī manet et vestīmenta facit, ut
mulierēs dēbent.”
“tam bonam mulierem numquam
vīdī!” inquit ūnus ē virīs. “coniūnx
mea aliōs virōs nōn spectat neque
cupit, sed tamen domī nōn manet.
nocte cum amīcīs per urbem it.”
“certē,” inquit Sextus. “Collātīne,
Lucrētia tua quoque numquam domī
manet, sī tū domī nōn es.”
“haec quae dīcō vēra sunt,” inquit
Collātīnus. “tam bona mulier est
Lucrētia, ut nocte semper sōla domī
vestīmenta faciat.”
“ad domum Collātīnī eāmus et
videāmus!” inquit Sextus. “certē illa
quoque cum amīcīs per urbem it.”
omnēs virī ad domum Collātīnī
iērunt. haec quae Collātīnus dīxerat
vēra erant! Lucrētia domī erat,
neque per urbem cum amīcīs it. illa
tacita vestīmenta faciēbat.
omnēs virī Lucrētiam laudābant.
“Lucrētia optima mulierum in Italiā
est! mulier maximae pudīcitiae est!”
Collātīnus laetus erat quia omnēs
Lucrētiam laudābant.
subitō pater mē vīdit, “puella parva
dē hōc scelere audīre nōn dēbet. satis
est dīcere Lucrētiam mortuam esse,
et bellum venīre.” inquit pater.
“Cloelia puella parva est,” māter
inquit, “sed bellum erit. in bellō
hostēs scelera contrā mulierēs
puellāsque semper faciunt. puellae dē
sceleribus audīre dēbent.”
“haec quae dīxistī vēra sunt,” inquit
pater tristis, et rem iterum narrāre
incēpit:
Sextus, cum tam bonam mulierem
vīdit, statim eam cupīvit. posteā,
cum Collātīnus domī nōn erat,
Sextus in domum Lucrētiae nocte iit.
illa eum nōn cupīebat, sed tamen
Sextus eam cēpit et pudīcitiam
violāvit. Lucrētia cum illō pugnāre
nōn poterat. cum Sextus eam
relīquit, Lucrētia ad domum patris
iit et tōtam rem narrāvit.
“quia Sextus pudīcitiam meam
violāvit,” inquit mulier tristissima,
“vōtum mātrimōniī rūpī. ego dehinc
vīvere nōn dēbeō.” subitō Lucrētia ē
vestīmentīs gladium cēpit et ipsa sē
interfēcit. pater eam servāre nōn
poterat. mortua statim erat.
“māter!” clāmāvī. nunc ego quoque
lacrimābam. “cūr? cūr Lucrētia ipsa
sē interfēcit? nōnne Sextus mortuus
esse dēbet, neque Lucrētia misera?”
“illa Lucrētia mulier maximae
pudīcitiae erat. quia Sextus
pudīcitiam Lucrētiae violāvit, illa
dehinc vīvere nōlēbat.”
“quid est pudīcitia?”
“quod virtūs est virīs, pudīcitia est
mulieribus. multa pudīcitia est bonae
mulierī. mulier cui nūlla pudīcitia est,
nūllī amīcī sunt. sī mulier sē virō dat,
et vir nōn est coniūnx, vōtum
mātrimōniī rumpit. cum Sextus
pudīcitiam Lucrētiae violāvit, vōtum
mātrimōniī illius quoque violāvit.”
“Lucrētia ipsa vōtum nōn rūpit!
Sextus scelus fēcit. Lucrētia ipsa
nūllum scelus fēcit.”
“haec quae dīxistī vēra sunt,” inquit
māter. “sed tamen hominēs vōta
rumpere nōn dēbent. nefās est vōtum
rumpere. sī homō vōtum rumpit, deī
īrātī sunt, et ille homō poenās semper
dat.
“fābulam dē vōtīs tibi narrābō. fābula
est dē illā Kallistōne, quae vōtum
rūpit et poenās dedit.” inquit māter,
et hanc fābulam narrāre incēpit.
❧ fābula dē Kallistōne ❧
dea Diāna in silvīs cum virginibus
amīcīs habitābat. Kallistō virgō erat
et cum Diānā habitāre volēbat.
Kallistō Diānae hoc vōtum fēcit, “ego
semper virgō erō et amīca tibi,
Diāna. numquam virōs cupiam et
semper pudīcitiam servābō.” Diāna
et virginēs semper pudīcitiam eius
laudābant.
ōlim Iuppiter eam vīdit et statim
cupīvit. “Kallistōnem illam cupiō,”
Iuppiter sēcum inquit. “sed certē
haec virgō amīca Diānae mē nōn
cupiet.” itaque Iuppiter in fōrmam
Diānae sē mūtāvit, et ad Kallistōnem
iit.
“amīca mea,” inquit Iuppiter. “dā
mihi ōsculum.”
cum Kallistō ad eum vēnit et
ōsculum dedit, Iuppiter eam cēpit.
Kallistō cum deō pugnāre nōn
poterat. Iuppiter eam violāvit et
relīquit. Kallistō tristissima ad
Diānam et amīcās iit.
“nōnne tū vōtum mihi fēcistī?” inquit
Diāna cum eam vīdit. “pudīcitia tua
violāta est. nunc tū neque virgō es,
neque amīca mea.” dea īrātissima
Kallistōnem ē silvīs expulsit.
Iuppiter scelus fēcit, neque Kallistō
ipsa. sed tamen quia Kallistō vōtum
rūpit, Diāna īrātissima erat et
Kallistō poenās dedit.
“certē Lucrētia vōtum rumpere
nōluit, neque Sextum cupīvit.” inquit
māter. “sed nefās est vōtum rumpere,
et quia Lucrētia vōtum rūpit, poenās
dedit.”
cum dē morte Lucrētiae audīverant,
omnēs Rōmānī īrātissimī erant, sīcut
ego. illa Lucrētia optima mulier
Rōmāna fuerat. pudīcitiam et
virtūtem Lucrētiae nōs omnēs
laudābāmus. Sextum mortuum esse
volēbāmus. Tarquinius, quī erat rēx
Rōmae et pater Sextī, nihil fēcit.
Sextus nullās poenās dedit. in urbe
omnēs multa dē rēge et fīliō dīcēbant.
“Tarquinius fīlium ex urbe expellere
dēbet!” aliī Rōmānī clamābant.
“nōs et Tarquinium et fīlium
interficere dēbēmus!” aliī Rōmānī
clamābant.
Sextus et Tarquinius Rōmānōs īrātōs
timēbant et ex urbe fūgērunt.
posteā nōs omnēs Rōmānī hoc vōtum
fēcimus: “Rōma dehinc numquam
rēgem habēbit.” Rōmānī duōs
magnōs virōs ducēs fēcērunt:
Collātīnum, quī coniūnx Lucrētiae
fuerat, et Brūtum.
Tarquinius ad amīcum Porsennam
fūgit. Porsenna rēx Ētruscōrum erat.
Porsenna et Tarquinius mīlitēs
Ētruscōs ad urbem dūxērunt. bellum
erat.
cum bellum incēpisset, adhūc tamen
puella parva laeta eram. tūta in urbe
eram. ōlim ad domum amīcae iī.
nōmen amīcae Iūnia erat. decem
annōrum quoque erat. māter Iūniae
multa vestīmenta splendida habēbat.
haec vestīmenta nōs spectābāmus.
subitō patrem Iūniae audīvimus.
pater Iūniae erat Brūtus ille, ūnus ē
ducibus Rōmānīs.
“eāmus,” inquit Iūnia, “et patrī
salūtem dīcāmus.”
celeriter iimus ad patrem Iūniae, sed
subitō Collātīnum et tertium virum
vīdimus. Brūtus, pater Iūniae, et
Collātīnus ducēs Rōmānī erant. certē
hic tertius vir quoque magnus erat.
tacitae erāmus, quia dē bellō audīre
volēbāmus.
“Mūcī, nōnne tū in castra hostium
sōlus iistī? mortuus esse dēbēs!”
inquit Collātīnus.
nōmen tertiō virō Mūcius erat. “hoc
quod dīcis vērum est,” inquit Mūcius.
“sed Porsenna ipse, rēx Ētruscōrum,
mē nōn interfēcit, sed ēmīsit.”
Mūcius tōtam rem narrāvit.
trāns flūmen ad castra hostium iī.
sōlus iī et tacitus quia Porsennam
interficere volēbam. vestīmenta
Ētrusca gerēbam. itaque hostēs mē
neque cēpērunt, neque interfēcērunt.
in castrīs hostium omnēs mīlitēs
duōs virōs spectābant. ūnus
mīlitibus aliquid dīcēbat, et alter
audiēbat. vestīmenta splendida
gerēbant.
certus eram hōs virōs esse ducēs
Ētruscōrum. ūnus ē virīs erat
Porsenna, rēx Ētruscōrum, sed quis
erat alter? nōn certus eram, sed
tamen ad hōs virōs celeriter iī.
gladiō ūnum interfēcī, sed tamen
alter adhūc vīvēbat. mīlitēs mē
statim cēpērunt et ad alterum virum
dūxērunt.
“quis es? certē tū es hostis, nōn
Ētruscus.” vir inquit.
“Gāius Mūcius sum, cīvis Rōmānus.
ad castra hostium vēnī quia rēgem
Porsennam interficere volēbam.”
vir īrātus erat. “Porsenna ego sum,
rēx Ētruscōrum. scrībam meum,
neque me, tu interfecisti. ego ipse,
quem interficere volēbās, tē
interficiam.”
ego nōn timēbam. “prīmus sum et
mortuus erō, sed tamen trecentī aliī
virī Rōmānī quoque tē interficere
volunt et venient. tū mortuus eris,
quia nōs Rōmānī fortēs et audācēs
sumus. Rōmānī neque perīculum
neque mortem timēmus. virtūs est
maior Rōmānīs quam vīta. rēs
magnās gerere nōbīs magis placet
quam vīvere.”
subitō manum dextram in ignēs
posuī. cum ignēs manum
cōnsūmerent, tacitus tamen eram.
nihil dīxī, sed rēgem spectāvī.
Porsenna vīdit ignēs manum meam
cōnsūmentēs, et statim mē laudāvit.
“Mūcī,” inquit. “vir maximae virtūtis
es. tam fortem virum interficere
nōlō. tē ēmittam. ī ad urbem et vīve.”
“nunc,” inquit Mūcius tristis. “in
urbe sum et vīvō, sed tamen rēgem
interficere nōn poteram, et ignēs
manum dextram cōnsūmpsērunt.
dehinc gladium tenēre nōn possum,
neque cum hostibus Rōmae
pugnāre.”
subitō mīlitēs Rōmānī in domum
vēnērunt. mīlitēs Rōmānī virum in
domum Iūniae duxērunt. vir
vestīmenta Ētrusca gerēbat... hostis
erat!
“estisne Brūtus ille et Collātīnus ille,
ducēs Rōmānī?” inquit vir Ētruscus.
“ducēs Rōmānī sumus. quis es et
quid vīs?” inquit Brūtus.
“Porsenna ipse, rēx Ētruscōrum,
nūntium tibi mīsit.” vir Ētruscus
ducibus hoc nūntium dīxit.
Porsenna, rēx Ētruscōrum, Brūtō et
Collātīnō, ducibus Rōmānīs salūtem
dīcit,
magnam rem gestam vīdī. virtūs
illius cīvis Rōmānī Gāiī Mūciī
maxima est. cīvēs Rōmānī fortissimī
et audācissimī sunt. dehinc contrā
Rōmānōs bellum gerere nōlō. dāte
mihi captīvōs: decem puerōs et
decem puellās, quī fīliī maximōrum
Rōmānōrum sunt. mīlitēs ego ab
urbe dūcam. sī Rōmānī nōbīscum
dehinc pugnābunt, captīvōs
interficiam.
statim ego et Iūnia timēbāmus. nōs
fīliae maximōrum Rōmānōrum
erāmus! nōs ipsae certē erāmus duae
ē captīvīs quī ad castra hostium īre
dēbērent!
itaque in castrīs hostium captīva
sum. Iūnia quoque captīva est. Iūnia
et aliae puellae timent et lacrimant.
ego quoque timeō, quia puella parva
sum, sed tamen nōn lacrimō. nōn
lacrimābō quia cīvis Rōmāna sum.
Rōmānī fortēs et audācēs sunt. cīvis
Rōmāna captīva esse nōn dēbet. ego
captīvōs ē perīculō dūcam!
“amīcae,” inquam. “nōlīte timēre.
nōlīte lacrimāre.”
“Cloelia,” inquit Iūnia. “puellae
parvae sumus. cum mātribus domī
esse dēbēmus. in castrīs hostium esse
nōn dēbēmus. in perīculō magnō
sumus.”
“haec quae dīxistī vēra sunt,”
inquam. “puellae parvae sumus, et
nōbīs magis placet domī esse quam in
perīculō. sed tamen nōs quoque
Rōmānae sumus. nōnne Rōmānī
fortēs et audācēs sunt? omnēs nōs
audīvimus dē rēbus gestīs illius
Mūciī. virtūtem alterīus Rōmānī
vōbīs narrābō. neque est fābula, sed
rēs vēra.”
rem narrāre incipiō.
nunc nōs sumus in castrīs hostium,
quae trāns flūmen ab urbe est.
ōlim pōns erat in flūmine. mīlitēs
Ētruscī trāns pontem in urbem īre
volēbant. mīlitēs Rōmānī pontem
rumpere volēbant, nē Ētruscī trāns
pontem īre possent. Rōmānī simul
cum hostibus pugnāre et pontem
rumpere nōn poterant.
vir fortis et audāx, Horātius,
clāmāvit: “mīlitēs Rōmānī, pontem
rumpite! in rīpā alterā manēbō! cum
hostibus sōlus pugnābō!”
ille in rīpā alterā trāns flūmen
mānsit et sōlus cum hostibus
pugnābat. cum hostēs in eum multa
tēla ēmitterent, Horātius tamen
gladiō cum multīs hostibus
pugnābat.
cum Rōmānī pontem rūperant,
Horātius in flūmine per aquam
celerrimam ad rīpam iit. hostēs
adhūc tēla in eum ēmittēbant, sed
tamen Horātius tūtus ad rīpam
vēnit. quia ille sōlus cum hostibus
pugnāverat, mīlitēs Rōmānī pontem
rumpere potuērunt et urbem
servāvērunt.
“Horātius ille certē fortis et audāx
est,” inquit Iūnia. “sed vir et mīles
est. nōs puellae sumus, nōn virī. nōs
captīvae sumus, nōn mīlitēs. virī et
mīlitēs magnās rēs gerunt, nōn
puellae. puellae domī manēre et
vestīmenta facere dēbent.”
“haec quae dīxistī vēra sunt,” iterum
inquam. “puellae sumus, sed tamen
nōnne audīvistis dē illā Lucrētiā,
quae mulier maximae pudīcitiae
erat? Lucrētia illa nōn erat vir, sed
tamen magnā cum virtūte prō
pudīcitiā mortua est.”
“haec quae Cloelia dīxit vēra sunt,”
inquit ūna ē puellīs. “Lucrētia fortis
et audāx erat. nōs quoque fortēs et
audācēs esse possumus.”
aliae puellae adhūc timent, sed tamen
nunc sē ipsās servāre volunt. tacitae
cōnsilium capimus. nunc diēs est.
cum nox vēnerit, fugiēmus.
nox obscūra est. hostēs nōs nōn
spectant, quia bibunt. hostēs quoque
bellum gerere nōlunt et domum īre
volunt. itaque hostēs nōs nōn vident.
per castra hostium ego et puellae
īmus. puerī nōbīscum nōn sunt, quia
in alterā parte castrōrum sunt. dux
puellārum sum. per castra nōn
celeriter īmus, sed tacitae rēpimus,
sīcut serpentēs. nihil dīcimus, neque
clāmāmus, neque lacrimāmus.
ad rīpam venīmus. aqua celerrima
est. aliae puellae timent. “nōlīte
timēre, amīcae.” inquam. “nōs
Rōmānae sumus. fortēs et audācēs
sumus. timēbatne Horātius ille, quī
cum omnibus hostibus sōlus
pugnāvit? timēbatne Mūcius ille, quī
ipse manum in ignēs posuit?
timēbatne Lucrētia illa? trāns hoc
parvum flūmen īre dēbēmus, et tūtae
erimus.”
in aquam obscūram īmus. omnēs nōs
in aquā sumus. subitō aliquid
audīmus!
hostis clāmat, “aliquid videō! aliquid
in aquā est!”
nunc nox tacita nōn est. nunc omnēs
clāmant. audīmus hostēs tēla
ēmittere. tēla ad nōs veniunt. aliae
puellae timent. ego quoque timeō!
sed tamen dux sum, et cīvis Rōmāna.
“nōlīte timēre, Rōmānae! īte! īte
celeriter trāns flūmen sīcut Horātius
ille!”
ad rīpam alteram vēnimus. tūtae
sumus. hostēs nōs adhūc vident, sed
tamen tūtae sumus, quia tēla trāns
flūmen ēmittere nōn possunt.
“ad rīpam vēnimus, tūtae sumus!”
clāmō.
“sumusne tūtae? hostēs nōs adhūc
vident!” Iūnia inquit.
“nōlī timēre, Iūnia. hostēs nōs adhūc
vident, sed tamen tēla trāns flūmen
ēmittere nōn possunt. tūtae sumus.
nunc īte ad urbem!” per noctem
obscūram nōs ad urbem celeriter
īmus.
tūta ego sum et domī. lacrimō quia
laetissima sum. cum mātre et patre
sum, ut puella parva esse dēbet. cum
māter mē vīdit, clāmāvit “ō fīlia mea!
timēbam nē dehinc tē numquam
vidērem!” māter mihi multa ōscula
dat. sed pater mihi ōscula nōn dat.
“pater, cūr mihi ōscula nōn dās?
nōnne laetus es quia domī sum?”
“fīlia mea,” inquit pater, et mihi
ōscula dat. “laetissimus sum quia tū
tūta es, et quia tē vidēre possum, sed
tamen tū in perīculō adhūc es. tū
captīva es, et captīva in castrīs
hostium esse dēbet. quia tū fūgistī,
nōs omnēs Rōmānī iterum in
perīculō sumus.”
“quid?!” clāmō. “cūr in perīculō
sumus? fortiter ego ē castrīs fūgī, et
captīvās servāvī! nōnne cīvis Rōmāna
sum? nōnne cīvis Rōmāna fortis et
audāx esse dēbet?”
“ā,” inquit māter. “hoc quod pater
dīxit vērum est. captīva est vōtum.
nefās est vōtum rumpere.”
“vōtum?” inquam.
“captīvae sunt vōtum quod nōs
Rōmānī fēcimus.” inquit pater.
“Porsenna dīxit dehinc sē nōbīscum
pugnāturum nōn esse, sī sibi captīvōs
darēmus. pugnāre nōluimus, et eī
captīvōs dedimus. cum tū captīvās ē
castrīs dūxistī, hoc vōtum rūpistī.”
tacita sum. nefās est vōtum rumpere.
hominēs vōta rumpere nōn dēbent.
timeō tamen! timeō magis quam cum
per castra hostium ībam, et timeō
magis quam cum hostēs tēla in mē
ēmittēbant. captīva esse nōlō. ad
castra hostium iterum īre nōlō.
quid? aliquid audiō. quī veniunt?
cūr?
ducēs Rōmānī ipsī sunt! Brūtus et
Collātīnus ipsī ad domum meum
vēnērunt! virī magnī sunt et
vestīmenta splendida gerunt!
pater ducibus salūtem dīcit.
“salvēte, Brūte et Collātīne.” inquit
pater. “fortasse nōn mihi aliquid
dīcere vultis, sed fīliae meae?”
“vērum est,” inquit Brūtus. “Cloeliae
aliquid dīcere volumus.” et nunc
ducēs mē ipsam spectant!
quid?! ducēs Rōmānī aliquid dīcere
volunt, nōn patrī, sed mihi ipsī!
puella Rōmāna sum, et decem
annōrum sum. ducēs tamen Rōmānī
ipsī, Brūtus et Collātīnus, mihi
aliquid dīcere volunt. nunc timeō!
audāx tamen erō et nōn fugiam!
Brūtum et Collātīnum spectō et
salūtem dīcō. “salvēte ducēs,”
inquam.
“salvē, Cloelia,” Collātīnus inquit.
“coniūnx mea, illa misera Lucrētia,
multa dē tē dīxit. semper dīcēbat
audācem puellam tē esse.”
“salvē, Cloelia,” Brūtus inquit. “puella
fortissima et audācissima es. rem
magnam gessistī, quia captīvās
servāvistī. Iūnia, fīlia mea, quoque
captīva erat, et eam servāvistī, sed
nunc tū Rōmam ipsam quoque
servāre potes.”
ducēs spectō. “quid facere dēbeō?”
“Porsenna, rēx Ētruscōrum, īrātus
erat, quia tū captīvās ē castrīs dūxistī.
sed tamen virtūs tua eī placuit. nunc
decem captīvās nōn vult, sed ūnam:
tē ipsam.” inquit Collātīnus.
timeō. ad castra īre nōlō. “māter,”
tacita inquam. “dēbeōne ad castra
īre?”
“dēbēs, fīlia mea,” māter inquit. “tū
es vōtum quod Rōmam servāre
potest.”
mātrī et patrī ōscula dō, et eōs
relinquō. nōn lacrimō. cīvis Rōmāna
sum, et fortis et audāx. nōn
lacrimābō.
itaque trāns flūmen iterum eō, neque
nox est, sed diēs. mīlitēs Rōmānī mē
ad castra hostium ducunt. trāns
flūmen eō nōn sīcut serpēns, sed
sīcut mīles Rōmānus. neque rēpō, sed
in equō eō. neque tacita eō, sed cum
tubīs. omnēs Rōmānī in rīpā sunt et
mē spectant. nōmen meum clāmant.
timeō, sed tamen nōn lacrimō, quia
omnēs mē spectant. cīvis Rōmāna
sum, et fortis.
trāns flūmen est Porsenna ille. cum
rēge sunt puerī Rōmānī quōs servāre
nōn poteram. rēx Ētruscus mē videt.
“salvē, rēx.” inquam. timeō, sed
tamen nōn lacrimō, quia cīvis
Rōmāna sum.
“salvē, puella.” inquit rēx, et rīdet.
“parva puella es! sed magnae sunt rēs
gestae tuae!”
nihil dīcō. rēgem spectō.
“multōs virōs Rōmānōs vīdī,” inquit
rēx. “et multās rēs gestās audācēs
virōrum. numquam vīdī puellam rēs
gestās tam audācēs facere. certē tū es
fortissima et audācissima omnium
Rōmānōrum.”
rīdetne rēx mē? certa nōn sum. nihil
dīcō. rēgem spectō.
“itaque, puella, tibi haec est optiō. sī
tū mēcum ībis, puerī Rōmānī domum
īre poterunt. sī manēbis cum mātre,
ut puellae parvae dēbent, puerī
Rōmānī mēcum manēbunt.
servābisne tē ipsam an puerōs?”
certa nōn sum. dēbeōne mē ipsam
servāre? certē domī manēre volō.
mātrem et patrem amō, et domum, et
urbem. sed tamen cīvis Rōmāna sum,
et audāx et fortis. puerī quoque sunt
Rōmānī. sī puerī Rōmae habitābunt,
virī Rōmānī erunt. sī cum Ētruscīs
habitābunt, hostēs erunt. certē domī
manēre et mē ipsam servāre volō, sed
quoque Rōmam servāre volō.
hoc est vōtum meum: Rōmam
semper servābō.
“puerī Rōmānī fortēs et audācēs sunt,
et cum virī erunt, cum hostibus
Rōmae pugnābunt. tēcum ībō, et
Rōma fīliōs suōs tenēre poterit.”
itaque ego, Cloelia, quae decem
annōrum sum, domum relinquam et
ad urbem Ētruscōrum ībō. prō domō
pugnābō, ut Camilla prō Italiā
pugnāvit. vōtum meum tenēbō, ut
Lucrētia et Kallistō vōta sua tenēre
volēbant.
cum hostibus habitābō, et fortasse
mātrem patremque meum numquam
dehinc vidēbō. puella parva sum, sed
tamen nōn lacrimābō. fortis erō, et
audāx, quia cīvis Rōmāna sum.
multīs annīs posteā, Rōmānī adhūc
haec rēs gestās Cloeliae laudābant,
quia puella maximae virtūtis erat.
Rōmānī Cloeliae statuam posuērunt:
Cloelia illa in equō est, et fortiter prae
sē spectat. fortasse castra
Ētruscōrum prō sē videt. certē nōn
timet, quia cīvis Rōmāna est, et fortis,
et audāx.
